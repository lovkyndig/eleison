---
series: B
showTime: false
showOutdatedWarning: false
created: 2023-06-10
updated: 2023-06-12
tags:
  - Diverse
---

# Rom 6-7  om døden og dens glede
_Vi blev altså begravet med ham ved dåpen til døden ... For synden har ikke lenger noen rett over den som er død.... loven bestemmer over et menneske bare så lenge det lever? ... Derfor, mine brødre, døde også I fra loven ved Kristi legeme, ... idet vi er død fra det som vi var fanget under..._

Det Ånden åpenbarte for Eleison i dag, i kraft av ordet og Gud Fader som de begge er utgått i fra, er samenfattet i en sum i sitatene fra romerbrevet i ingressen, hvilket er Rom 6, 4a.7 og Rom 7, 1b.4a.6b.

## Tradisjonelt knyttet til dåpen
Vi som er luther-læstadianere er indoktrinert med Luther gjennom et helt liv. De av oss som fremdeles ikke klarer å utelate betrakningen av episteltekstene, kan dermed hvert år bli påminnet, bla. på 6. og 7.søndag etter trefoldighet, om hva som er dåpens betydning. Viser til at deler av kapittel 6 i romerbrevet er tekst på nevnte søndager, jf. note 1.[^1]

Utenom romerbrevet 6-7 nevnes at epistelteksten på 1.søndag etter påske handler om dåpen, likeså [Luthers utleggelse av teksten](https://kirkepostille.vercel.app/article/vaar/etter-paaske/1-epistel){:target="_blank"}[^2], samt evangelieteksten på [trefoldighetssøndag om Nikodemus](https://kirkepostille.vercel.app/article/trefoldighed/sommer/0-evangelium/?searchparam=d%C3%A5ben){:target="_blank"}[^3].

## Døden fra et juridisk perspektiv
Som jurist ser og leser man med andre øyne enn menneskeøyne som er farget av annen kunnskap og erfaring. Ved denne betraktning var det det juridiske perspektivet på døden som ble åpenbart. 

### Først et sidespor
Historien som første til at Eleison leste det som er sitert er et vitnesbyrd i seg selv om at Guds føremåte er forunderlig.

Bibelen som ordene ble lest fra er bedømt som ubrukelig av de læstadianere som står på gatehjørnene og blåser i trompet hver gang de finner noe fordømmelig. En slik bibel var det Gud mente at Eleison burde få lese fra nettopp denne dagen.

Bibelen lå på toppen av Tromsøbrua. Eleison stoppet opp og tok opp boken, for å se om det var det han hadde en mistanke om. Nemlig at en forbikjørende i sinne hadde kastet en bibel ut av vinduet. Det fikk han bekreftet. Det var en hendig lommebibel, dvs. det nye testamente, med skrift som det gikk an å lese uten å anstrenge seg.

Denne bibelen som den vantro verden, eller overhellige kristne, forraket og kastet fra seg som søppel, brukte Gud til å åpenbare sin gudommelige vilje med, noe senere på denne turen.

Det var lørdag formiddag med usedvanlig fint vær og turen gikk opp tromsdalen, hvor det passet svært godt å stoppe ved gammen for å ta seg en pust i bakken. Etter å ha fått pusten tilbake minnet Gud om bibelen som var funnet.

Bibelen ble åpnet i Rom 6 og det var kun de ordene som er sitert som ble forstørret eller markert i minnet, gjentatt og grunnet på. Hvilket medførte en umiddelbar glede, hvorav Eleison nærmest ble rykket inn i himmelen i åndelig beruselse, av de herlige Guds ord fra apostelen Paulus.

### Tilbake til døden
I denne gleden over Paulus ord om døden, gav Gud i sinne til Eleison at han straks måtte tilbake til skrivebordet, og begynne å skrive om det gledelige budskapet som er skjult i et dramatisk ord som **døden**. For å klare dette måtte han bekjempe og drepe den kjødelige og verdslige turgleden.

> _For synden har ikke lenger noen rett over den som er død.... loven bestemmer over et menneske bare så lenge det lever?_

Paulus var velutdannet og kanskje var det hans befatning med rettssystemet som hadde gitt ham disse tankene om at døden ikke bare betydde å være død fra det verdslige livet, men også å være død fra lov og rett. 

I bildet om døden trenger man ikke å blande inn Gud, hvis man f.eks.skulle forklare saken overfor en ateistisk advokat e.l.. Bildet om døden som en befrielse fra lov og rett kunne gi en svært interessant dialog.

En diskusjon om dette forutsetter at man tror på eksistensen av en udødelig sjel eller ånd.

### Er Paulus lære om døden og loven i samsvar med bibelen?
Men stopp en halv. Er det virkelig slik at bibelen lærer at loven mister sin rett ved døden?

La oss tenke på lovens tavler og budene. Hvis det var slik som Paulus skriver, rent juridisk, ville et lovbrudd i levende livet, som man ikke hadde sonet for, ikke kunne kreves oppgjort etter at man døde.

Vi har blitt indoktrinert med at man på dommens dag, skal gjøre regnskap for alt, både det som er gjort og det som ikke er gjort. Se bl.a. Matt 25, 31 flg. Det synes ikke som loven har mistet sin myndighet, sett fra et slikt perspektiv.

Vi vet at bibelen taler sannhet, at den ikke kan tale usant om noe. Derfor kan vi ikke betvile sannheten av det Paulus sier, men istedenfor forsøke å forklare den tilsynelatende dissonansen.

Hvis det er sant det Paulus skriver må domstolen på dommens dag kanskje benytte en helt ny lov, en lov som er forskjellig fra den som er skrevet med bokstaver på lovtavler eller i bibelvers.

### Først en konstatering av Paulus lære
Det Paulus skriver betyr faktisk at enhver lov og bibelvers som omhandler et påbud eller krav, oppheves ved døden.

La oss ta et konkret eksempel.  

En dame blir voldtatt og gjerningspersonen blir aldri funnet eller straffet. Begge blir begravet og gjenoppstår på dommens dag. I følge Paulus ord kan ikke den voldtatte damen anklage gjerningspersonen overfor Gud og kreve at han blir dømt etter noen skrevne lover eller bibelsitater inneholdende påbud, som gjaldt da de levde.

Dette høres tilsynelatende helt forferdelig ut. Hvordan skal man da bestemme hvem som skal slippe inn i himlen og hvem som skal dømmes til helvete?

#### Den viktige forutsetningen
Hittil har vi utelatt den viktige forutsetningen for at det Paulus taler om, kan ha sin uttalte virkning.

::TipBox{type="question" name="Forutsetningen"}
_"døde også I fra loven ved Kristi legeme"_ Rom 7, 4a. _"... idet vi er død fra det som vi var fanget under"_ Rom 7, 6b.
::

Den viktige forutsetningen for at de skrevne lover, være seg stenlover eller bibelvers med forbud og fordømmelser, skal miste sin kraft ved døden er, at _"vi er død fra det som vi var fanget under"_, ene og alene ved Kristi legeme og blod, jf. Rom 7, 4a m.fl..

> _"For om det er så at de som er urene, blir legemlig renset og helliget ved å bli bestenket med blod av bukker og okser og asken av en kvige, hvor meget mer må da ikke Kristi blod ha kraft til å rense vår samvittighet fra dødens gjerninger og føre oss til å tjene den levende Gud, når han, i kraft av sin evighetsånd, har frembåret seg selv som et lyteløst offer for Gud!"_ Hebr 9, 13-14.

::TipBox{type="question" name="Synden"}
Mister loven sin kraft over oss når vi hater synden og viser i ord og gjerning at vi har tatt avstand fra den?
::

Hverken Jesus eller noen av bibelens forfattere har forsvart synden. Dvs. at noen av forfatterne har faktisk elsket synden, men omvendt seg fra den.

##### Hatet 
Hvis vi med ord viser at vi inderlig hater synden og envher som gjør synd, mister loven da sin kraft over oss ved døden?

Nei! Det er den som lever i troen på at loven ikke har makt over oss, pga. det gale loven gjorde mot Jesus da den dømte Han til døden, som kan dø og våkne opp i tro på at loven ikke kan dømme oss.

Dvs. at troen tilhører det levende livet, og denne tro kan og må starte mens vi lever på jorden. Når vi er død kan ikke troen hjelpe oss noe. Da har ikke troen noen misjon eller funksjon lenger.

###### Dialog mellom loven og den kristne
Når loven og lovens tjenere, en lovmann eller andre som forkynner lovens ord, fordømmer oss eller våre gjerninger, kan vi frimodig vise denne tilrette og si:

> Fy deg, du lov, og lovmann! 
- Skammer du deg ikke ved å din hovmodighet og stolthet?
- Har du glemt det gale du gjorde da du dømte min Herre Jesus til korset?
- Loven har ingen makt over meg, jeg er død fra loven.

Da svarer kanske loven og lovmannen:
> Du viser med ditt liv at synden fremdeles hersker i deg, at synden ikke er død i deg.

Den kristne svarer da:
> Har jeg syndet mot deg, ber jeg om forlatelse, og bekjenner at den gamle Adam fremdeles bor i meg. Men hva vet du om hjertets tilstand?
>> Jeg hater synden og det er den gamle Adam som synder mot min vilje. Derfor er det ikke jeg som synder, men synden som bor i meg. Jeg derimot må stadig løpe både til Gud og mine medmennesker for å be om tilgivelse, pga. det synden i meg gjør. Gud kjenner meg fordi jeg forkynner Herrens død (og den gamle Adams død), hver gang jeg går til nattverd.

### Konklusjon
Det viser seg at det er troen på at Kristus har frikjøpt oss fra lovens forbannelse, som er det saliggjørende argumentet. Kristus må vi alltid vise til, når loven eller en lovens mann kommer for å fordømme oss, da beviser vi at vi er levende troende kristne.

Her i livet må vi øves opp til å argumentere mot loven. Gud hjelper oss til det ved at Han lar oppvekke lovpredikanter som stormer mot oss med sine lovbud, som de mener vi har forbrutt oss mot. Når disse lovens tjenere anklager oss, driver de oss til Kristus og øver oss opp til å vise til at Kristus har oppfylt loven og sonet for oss.

::TipBox{type="announce" name="I tro på Kristus"}
Er det noe den gamle Adam i meg har gjort, benekter jeg ikke det, og soner gjerne for det hele dette livet her på jorden. 

Men jeg tror at jeg ble Guds barn i og ved dåpen, og lengter etter døden, når synd, lov og dom ikke lenger har noen makt over meg.
::

`
En nøyere forklaring av omtalte tema får man ved å studere læren om dåpen og ikke minst Luthers predikener om dåpen. Læren om dåpen beskrives best i Luthers lille og store katekisme.
`

[^1]: [Rom 6, 3-11](https://kirkepostille.vercel.app/article/trefoldighed/sommer/6-epistel){:target="_blank"} er tekst på 6.søndag etter trefolidghet og [Rom 6, 19-23](https://kirkepostille.vercel.app/article/trefoldighed/sommer/7-epistel){:target="_blank"} (slutten av kapittel 6) er tekst på 7.søndag etter trefolidghet.
[^2]: 1 Joh 5, 4-12 er episteltekst på 1.søndag etter påske.
[^3]: Joh 3, 1-15.

